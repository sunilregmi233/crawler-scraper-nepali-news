युइएफए नेसन्स लिगमा फ्रान्स र पोर्चुगलले बराबरी खेल्दै अंक बाढेका छन्। आइतबार पेरिसमा भएको खेल गोलरहित बराबरीमा सकिएको हो।खेलमा पोर्चुगलका कप्तान क्रिस्टियानो रोनाल्डो र फ्रान्सका फरवार्ड केलियन एमबाप्पे प्राप्त अवसरमा चुकेका थिए। एमबाप्पेको प्रहारलाई पोर्चुगलका गोलकिपले विफल पारिदिएका थिए। समूह ए-३ को खेलमा एक हजार दर्शकलाई रंगशालामा प्रवेश दिइएको थियो।यहि समूहको अर्को खेलमा क्रोएसियाले स्विडेनलाई २-१ गोलले पराजित गरेको छ। समूहमा पोर्चुगल ३ खेलबाट ७ अंकसहित शीर्ष स्थानमा छ। दोस्रो स्थानको फ्रान्सको पनि ७ अंक नै छ। क्रोएसियाको ३ अंक छ भने स्विडेन अंकबिहीन छ। यता समूह बी-१ को खेलमा नर्वेले रोमानियालाई ४-० गोलले पराजित गरेको छ। नर्वेको जितमा इर्लिङ हाल्यान्डले ह्याट्रिक गरे। उनले खेलको १३, ६४ र ७४ मिनेटमा गोल गरेर ह्याट्रिक पूरा गरेका थिए। नर्वेका लागि थप एक गोल सोर्लोथले ३९ मिनेटमा गरे। यो समूहमा अस्ट्रिया ३ खेलबाट ६ अंक जोड्दै शीर्ष स्थानमा छ। समान खेलबाट समान अंक जोडेको नर्वे दोस्रो स्थानमा छ।तेस्रो स्थानको रोमानियाको ४ अंक छ भने उत्तरी आयरल्यान्डले १ अंक मात्र जोडेको छ। स्पेनिस टेनिस स्टार राफायल नाडालले फ्रेञ्च ओपन २०२० को उपाधि जितेका छन्। आइतबार राति भएको उपाधि भिडन्तमा सर्वियाका नोभाक जोकोविचलाई पराजित गरेर नाडाल १३औं पटक फ्रेञ्च ओपन च्याम्पियन बनेका हुन्।शनिबार उत्कृष्ट लयमा देखिएका दोस्रो वरीयताका नाडालले शीर्ष वरीयताका जोकोविचलाई ३-० को सोझो सेटमा सहजरूपले पराजित गरे। नाडालले ६-०, ६-२ र ७-५ को जित निकालेका हुन्। उपाधिसँगै ३४ वर्षीय नाडालले रोजर फेडेररको नाममा रहेको २० औं ग्रान्डस्लाम उपाधिको रेकर्ड बराबरी गरेका छन्।नाडालले जितेका २० ग्रान्डस्लाम उपाधि मध्ये १३ वटा फ्रेञ्च ओपनका छन्। यता नाडाल र फेडेररलाई भेट्टाउने अभियानमा रहेका जोकोविचले २०२० मा प्रतिस्पर्धा गरेर हारेको यो पहिलो खेल हो।जोकोविचले अहिलेसम्म १७ ग्रान्डस्लामको उपाधि जितेका छन्।नाडालले पछिल्ला चार वर्ष लगातार फ्रेञ्च ओपनको उपाधि उचाले। उनले २०१७, २०१८, २०१९ र २०२० मा गरी लगातार फ्रेञ्च ओपनको उपाधि जिते।सन् २००५ मा पहिलो उपाधि जितेपछि उनले २००६, २००७ र २००८ मा पनि लगातार चार उपाधि जितेका थिए। त्यसपछि उनले २०१० देखि २०१४ लगातार पाँच पटक उपाधि जितेका थिए। नाडालले युएस ओपन चार पटक जितेका छन्। उनी २०१०, २०१३, २०१७ र २०१९ मा युएस ओपन विजेता बनेका थिए।नाडालले अस्ट्रेलियन ओपन एक पटक मात्र जितेका छन्। उनी सन् २००९ मा अस्ट्रेलियन ओपन च्याम्पियन बनेका थिए।यस्तै विम्बल्डन दुई पटक जित्ने क्रममा उनी २००८ र २०१० मा विजेता बने।युइएफए नेसन्स लिगमा इंग्ल्यान्डले बेल्जियमलाई पराजित गरेको छ। आइतबार राति भएको खेलमा इंग्ल्यान्डले बेल्जियमलाई २-१ गोलले पराजित गरेको हो। खेलमा अग्रता भने बेल्जियमले लियो। १६ मिनेटमा रोमेलु लुकाकुले पेनाल्टीमार्फत गोल गरेर बेल्जियमलाई अग्रता दिलाए। इंग्लिस डिफेन्डर एरिक डायरले फल गरेपछि प्राप्त अवसरमा लुकाकु चुकेनन्। ३९ मिनेटमा इंग्ल्यान्ड पनि पेनाल्टी पायो। प्राप्त अवसरमा मार्स्कोस रास्फोडले गोल गरे।बेल्जियमका डिफेन्डरले इंग्ल्यान्डका कप्तान जोर्डन हेन्डर्सनलाई लडाए पछि इंग्ल्यान्डले पेनाल्टी पाएको थियो।६४ मिनेटमा मासोन माउन्टले गोल गर्दै इंग्ल्यान्डलाई २-१ को अग्रता दिलाए। समूह ए-२ को खेलमा जितसँगै शीर्ष स्थानमा उक्लिएको इंग्ल्यान्डले ३ खेलबाट ७ अंक जोडेको छ।दोस्रो स्थानको बेल्जियमको ६ अंक छ। तेस्रो स्थानको डेनमार्कको ४ अंक छ भने पुछारको आइसल्यान्डले अंक जोड्न सकेको छैन। समूह ए-१ को खेलमा इटालीलाई पोल्यान्डले गोलरहित बराबरीमा रोकेको छ।यहि समूहको अर्को खेलमा नेदरल्यान्ड्सलाई पनि बोस्नियाले गोलरहित बराबरीमा रोकेको छ। समूह ए-१ मा इटाली ३ खेलबाट ५ अंक जोड्दै शीर्ष स्थानमा छ। दोस्रो स्थानको नेदरल्यान्ड्स र तेस्रो स्थानको पोल्यान्डले समान ४-४ अंक जोडेका छन्। चौथो स्थानको बोस्नियाको २ अंक छ।आइपिएलमा दिल्ली क्यापिटल्समाथि ५ विकेटको जित निकाल्दै मुम्बई इन्डियन्स अंक तालिकाको शीर्ष स्थानमा उक्लिएको छ।आइतबार राति अबुधावीमा भएको खेलमा दिल्लीलाई पराजित गरेपछि मुम्बई ७ खेलबाट १० अंक जोड्दै अंक तालिकाको शीर्ष स्थानमा उक्लिएको हो।समान खेलबाट १० अंक जोडेर दोस्रो स्थानमा झरेको दिल्लीले सिजनमा दोस्रो हार बेहोर्‍यो।पहिले ब्याटिङ गरेको दिल्लीले २० ओभरमा ४ विकेटको क्षतिमा १६४ रन जोड्यो। दिल्लीका लागि शिखर धवनले नटआउट ६९ रन जोडेका थिए।ओपनर पृथ्वी शाह ४ रनमा आउट हुँदा अजिन्का राहाणेले १५ रन मात्र बटुल्न सके। त्यसपछि कप्तान श्रेयर इयरले ४२ रन जोड्दा मार्कोस स्टोइनिस १३ रनमा रनआउट भए। एलेक्स क्यारीले नटआउट १४ रन जोडे। बलिङमा मुम्बईका क्रुनाल पाण्ड्याले २ विकेट लिए। ट्रेन्ट बोल्टको नाममा १ विकेट रह्यो। १६३ रनको लक्ष्य मुम्बईले २ बल खेल्न बाँकी छदा पाँच विकेटको क्षतिमा पूरा गर्‍यो।ओपनर तथा कप्तान रोहित शर्मा ५ रनमा आउट भए पनि क्वान्टन डि कक  र सूर्यकुमार यादवले अर्धशतक प्रहार गरे।दुवैले ५३-५३ रन जोडे। ककले ३६ बलमा ४ चौका र ३ छक्का तथा सूर्यकुमारले ३२ बलमा ६ चौका र १ छक्का हिर्काए।इशान किसनले २८ रन जोडे भने केइरन पोलार्डले नटआउट ११ रन र केइरन पोलार्डले नटआउट १२ रन जोडे। बलिङमा दिल्लीका कागिसो रबडाले २ विकेट लिए। अक्षर पटेल, रविचन्द्रन आश्विन र स्टोइनिसले १-१ विकेट लिए। आइपिएलमा सोमबार रोयल च्यालेन्जर्स बेंग्लोर र कोलकता नाइटराइडर्सबीच खेल हुनेछ।अन्तिम पाँच ओभरमा ७० रन जोडेपछि राजस्थान रोयल्सले सनराइजर्स हैदरावादमाथि ५ विकेटको जित निकाल्न सफल भएको छ।आइतबार साँझ दुबईमा भएको खेलमा राजस्थानले खराब सुरुवात गरे पनि राहुल टेवाटिया र रियान परागको जोडी जमेपछि जित हात पारेको हो। दुईबीच ८५ रनको साझेदारी हुँदा हैदरावादले दिएको १५९ रनको लक्ष्य राजस्थानले १ बल खेल्न बाँकी छदा पूरा गर्‍यो। राजस्थानका लागि परागले नटआउट ४२ रन र टेवाटियाले नटआउट ४५ रनको योगदान दिए। परागले २६ बलमा २ चौका र २ छक्का हिर्काउँदा टेवाटियाले २८ बलमा ४ चौका र २ छक्का प्रहार गरे। त्यसअघि राजस्थानले १२ ओभरमा ७८ रन जोड्दा महत्वपूर्ण पाँच विकेट गुमाएको थियो।राजस्थानका ओपनर बेन स्टोक ५ रनमा आउट हुँदा जोश बटलरले १६ रन भन्दा बढी जोड्न सकेनन्। यस्तै कप्तान स्टिभ स्मिम ५ रनमा आउट भएका थिए। सन्जु सामसनले २६ रन जोडेका थिए। बलिङमा हैदरावादका खलिल अहमेद र रासिद खानले २-२ विकेट लिए। त्यसअघि टस जितेर पहिले ब्याटिङ गरेको हैदरावादले २० ओभरमा ४ विकेटको क्षतिमा १५८ रन जोड्यो।उसका लागि ओपनर तथा कप्तान डेभिड वार्नरले ४८ रन जोड्दा अर्का ओपनर जोनी वायस्टो १६ रनमा आउट भए। मनिष पाण्डले ४४ बलमा ५४ रन जोडे। केन विलियमसनले १२ बलमा २२ रन जोडे। बलिङमा राजस्थानका जोफ्रा आर्चर, कार्तिक त्यागी र जयदेव उनाडकडले १-१ विकेट लिए।आगामी कार्तिक २२ र २३ (नोभेम्बर ७ र ८ तारिख) मा ‘काठमाडौं अन्तर्राष्ट्रिय भर्चुअल तेक्वान्दो पुम्से च्याम्पियनसिप’ आयोजना हुने भएको छ।युनाइटेड तेक्वान्दो डोजाङ, सीतापाइला तेक्वान्दो डोजाङ, सगरमाथा न्यु बानेश्वर तेक्वान्दो डोजाङ र पिङ्ला तेक्वान्दो डोजाङको संयुक्त आयोजनामा च्याम्पियनसिप हुन लागेको युनाइटेड तेक्वान्दो डोजाङका प्रमुख प्रशिक्षक एवं प्रतियोगिता संयोजक कुमार लामा घिसिङले जानकारी दिए।युनाइटेड तेक्वान्दो डोजाङले यसअघि काठमाडौं अन्तर्राष्ट्रिय ग्यरोगी तथा पुम्से च्याम्पियनसिपको तीन संस्करण आयोजना गरिसकेको छ।प्रतियोगितामा सहभागी हुन अक्टोबर ३१ तारिखसम्म रजिस्ट्रेसन गरिसक्नुपर्ने समयसीमा तोकिएको छ । यसैगरी नोभेम्बर ५ र ६ तारिखभित्र दुई मिनेटको भिडियो पठाइसक्नु पर्नेछ। प्राप्त भिडियोहरुको मूल्यांकन नोभेम्बर ७ र ८ तारिखमा हुने र त्यसपछि नतिजा प्रकाशन गरिने प्रतियोगिता संयोजक घिसिङले जानकारी दिए।च्याम्पियनसिपमा यू–१०, यू–१२, यू–१४, यू–१७, यू–२१, यू–२९, यू–४०, यू–५० र ५० वर्षभन्दा माथिका उमेर समूहमा प्रतिस्पर्धा हुनेछ । महिला तथा पुरुषका लागि एउटै उमेर समूह निर्धारण गरिएको छ । हरेक उमेर समूहका लागि पुम्सेका छुट्टाछुट्टै बिधा तोकिएको छ ।प्राप्त भिडियोहरु युट्युवमा अपलोड गरिने र सबैभन्दा बढी भ्यु प्राप्त भिडियोले मोस्ट लाइक भिडियोका रुपमा दुई सय अमेरिकी डलर पुरस्कार प्राप्त गर्ने छ। यसैगरी उत्कृष्ट महिला तथा पुरुष खेलाडीले एक सय अमेरिकी डलर पुरस्कार प्राप्त गर्ने छन्।प्रतियोगिता सञ्चालनका लागि ११ लाख रुपैयाँ खर्च लाग्ने अनुमान गरिएको छ । च्याम्पियनसिपबाट बचेको रकम कोरोना प्रभावितहरुको उपचारका लागि खर्चने योजना रहेको प्रतियोगिता संयोजक घिसिङले जानकारी दिए ।भारतको आइ-लिग दोस्रो डिभिजनको फाइनल चरणमा नेपाली राष्ट्रिय टिमका फरवार्ड अभिषेक रिजाल आबद्ध मोहमेडन एससीले लगातार दोस्रो खेलम जित हात पारेको छ। मोहमेडनले आइतबार भएको खेलमा अर्का नेपाली फरवार्ड राजेश परियार आबद्ध अरा एफसीलाई ४-१ गोल अन्तरले पराजित गर्‍यो। राजेशले भने खेल्ने मौका पाएनन्।मोहमेडनको जितमा फरवार्ड अभिषेकले दुई गोल गरे। मोहमेडनले खेलको १३ मिनेटमा प्लाजाको गोलबाट अग्रता लियो। २१ मिनेटमा अभिषेलके मोहमेडनको अग्रता दोब्बर पारे। उनले डिबक्स भित्रबाट गोल गरेका थिए। अघिल्लो खेलमा अन्तिम पाँच मिनेटमा मात्र मौका पाएका अभिषेकलाई मोहमेडनले आइतबार भने पहिलो रोजाइमै खेलाएको थियो। ४५ मिनेटमा अभिषेकले व्यक्तिगत दोस्रो तथा टिमका लागि तेस्रो गोल गर्न सफल भए।पहिलो हाफमा ३-० गोलले पछि परेको अराका लागि ५३ मिनेटमा साइफुलले गोल गर्न सफल भए।७७ मिनेटमा मोहमेडनले अर्को गोल गर्दै अग्रता ४-१ मा पुर्‍यायो। फइजले मोहमेडनका लागि चौथो गोल गरेका थिए। लगातार दुई जित निकालेको मोहमेडन ६ अंकसहित अंक तालिकाको शीर्ष स्थानमा छ। कोरोना भाइरसका कारण प्रतियोगिताको अन्तिम चरण हुन सकेको थिएन। बिहीबार प्रतिस्पर्धा सुरु भएसँगै भारतमा पनि कोरोना भाइरसपछि औपचारिक रूपमा फुटबल फर्किएको थियो।गत जनावरीमा सुरु भएको प्रतियोगिताको समूह चरणका खेल बाँकी रहदा स्थगित गरिएको थियो।अन्तिम चरणमा अरा एफसी, भवानीपुर क्लब, बेंगलुरु युनाइटेड, गढवाल एफसी र मोहमेडन एससीबीच प्रतिस्पर्धा भइरहेको छ।राउन्ड रोबिनको आधारमा पाँच टिमबीच हुने प्रतिस्पर्धा ११ दिन चल्नेछ। च्याम्पियन बन्ने टिम आइ लिग २०२०-२१ का लागि छनोट हुनेछ।पोल्यान्डकी इगा स्विटेकले शनिबार फ्रेञ्च ओपन टेनिसको उपाधि जितेर इतिहास रचेकी छिन्।१९ वर्षीया इगाले आइतबार भएको उपाधि भिडन्तमा अमेरिकाकी सोफिया केनिनलाई ६-४ र ६-१ को सोझो सेटमा पराजित गरेर उपाधि जितेकी हुन्। विश्वको ५४ औं वरीयतामा रहदा चौथो वरीयताकी खेलाडीलाई पराजित गर्दै च्याम्पियन बनेपछि उनले कम वरीयतामा फ्रेञ्च ओपन जित्ने खेलाडीको रेकर्ड बनाइन्। इगा ग्रान्डस्लाम टेनिसको उपाधि जित्ने पहिलो पोलिस खेलाडी समेत बनिन्। यस्तै सन् १९९२ पछि फ्रेञ्च उपाधि जित्ने कम उमेरकी खेलाडीको रेकर्ड पनि राखिन्।जुनियर विम्बल्डन च्याम्पियन जितेकी इगाले प्रतियोगितामा कुनै पनि सेटमा पराजय भोग्नु परेन।उपाधि जितेपछि उनले जीवनकै ठूलो अनुभव भएको बताएकी छिन्। 'मैले उपाधि जित्छु भन्ने लागेको थिएन,' इगाले भनिन्,'यो मेरो लागि साँच्चै आश्चर्यजनक छ। यो जीवन परिवर्तन गर्ने अनुभव हो।'युइएफए नेसन्स लिगमा जर्मनीले पहिलो जित हात पारेको छ।जर्मनीले शनिबार राति भएको खेलमा युक्रेनलाई २-१ गोलले अन्तरले पराजित गरेको हो। किभस्थित ओलम्पिक रंगशालामा भएको खेलमा २० हजार दर्शकलाई प्रवेश दिइएको थियो। समूह ए-४ मा यसअघि दुई खेलमा बराबरीमा रोकिएको जर्मनीलाई शनिबार खेलको २०औं मिनेटमा मथियस गिन्टरले गोल गरेर अग्रता दिलाए। खेलको ४९ मिनेटमा जर्मनीले अग्रता दोब्बर पार्‍यो। लियोन गोरेट्ज़काले हेडमार्फत गोल गरेर जर्मनलाई २-० गोलले अघि बढाए। युक्रेनका लागि मलिनोस्किभले ७६ मिनेटमा पेनाल्टीमा गोल फर्काए पनि त्यो सान्त्वनामै सीमित बन्यो।यहि समूहको अर्को खेलमा स्पेनले स्विट्जरल्यान्डलाई १-० गोलले पराजित गरेको छ।घरेलु मैदानमा भएको खेलमा स्पेनका लागि ओयार्जाबालले खेलेको १४ मिनेटमा गोल गरेका थिए। त्यसपछि खेलमा कुनै गोल हुन नसकेपछि सो गोल नै निर्णायक बन्यो। यो समूहमा स्पेन ३ खेलबाट ७ अंक जोड्दै शीर्ष स्थानमा छ। दोस्रो स्थानको जर्मनीको ५ अंक छ। युक्रेन ३ अंकसहित तेस्रो स्थानमा रहदा पुछारको स्विट्जरल्यान्डको १ अंक मात्र छ।आइपिएलमा रोयल च्यालेन्जर्स बेंग्लोरले चेन्नई सुपरकिंग्सलाई ३७ रनले पराजित गरेको छ।जारी आइपिएलमा बेंग्लोरको यो चौथो जित हो। चार जितबाट ८ अंक जोडेको बेंग्लोर चौथो स्थानमा छ। यता चेन्नईले सात खेल खेल्दा केवल दुई खेलमा मात्र जित हात पारेको छ भने अंक तालिकाको छैटौं स्थानमा सीमित छ। शनिबार दुबईमा टस जितेर पहिले ब्याटिङ गरेको बेंग्लोरले ४ विकेटको क्षतिमा १६९ रन जोड्यो।ओपनिङ ब्याट्सम्यान आरोन फिन्च २ रनमा आउट भएपछि मैदान प्रवेश गरेका कप्तान विराट कोहलीले टिमका लागि सबैभन्दा बढी ९० रन जोडे। उनले ५२ बलमा ४ चौका र ४ छक्का हिर्काए।ओपनर देवदुत पडिकलले ३३ रन जोडे। एबी डी भिलियर्स शून्यमा आउट हुँदा वासिङ्सन सुन्दरले १० रन र शिभम् दुबेले नटआउट २२ रन बटुले। बलिङमा चेन्नईका शार्दूल ठाकुरले २ विकेट लिए। १७० रनको लक्ष्य पछ्याएको चेन्नई २० ओभरमा ८ विकेटको क्षतिमा १३२ रन मात्र जोड्यो।ओपनिङ ब्याट्सम्यान फाप डु प्लेसिस ८ रनमा आउट भए। यस्तै ओपनर सेन वाट्सनले १४ रन जोड्दा अम्बाती रायुदुले ४२ रन बनाए। नारायण जगदिसनले ३३ रन जोड्दा अन्यस ब्याट्सम्यान सस्तैमा आउट भए। बलिङमा बेंग्लोरका क्रिस मोरिसले ३ विकेट लिए।  वासिङ्टन सुन्दरको नाममा २ विकेट रह्यो। आइपिएलमा आइतबार दुई खेल हुनेछन्। जसमा पौने चार बजे राजस्थान रोयल्स र सनराइजर्स हैदरावाद तथा पौने आठ बजे दिल्ली क्यापिटल्स र मुम्बई इन्डियन्सबीच खेल हुनेछ।आइपिएलमा कोलकता नाइटराइडर्सले किंग्स ११ पञ्जावमाथि रोमाञ्चक जित हात पारेको छ। शनिबार अबुधावीमा भएको खेलमा पञ्जावले अन्तिम ३ ओभरमा २२ रन जोड्न नसक्दा २ रनको पराजय भोग्यो।कोलकताले दिएको १६५ रनको लक्ष्य पछ्याएको पञ्जावले २० ओभरमा ५ विकेटको क्षतिमा १६२ रन मात्र जोड्न सक्यो।१७ ओभरमा सकिदा पञ्जावले १ विकेटको क्षतिमा १४३ रन जोडेको थियो। त्यसपछि पञ्जावले ४ विकेट गुमाउँदा २२ रन जोड्न सकेन। जसका कारण पञ्जाव पराजित भयो। १९ ओभरको अन्तिम बलमा कप्तान केएल राहुल ७४ रनमा आउट भएपछि पञ्जाव दबाबमा परेको थियो। अन्तिम ओभरमा जितका लागि १४ रन चाहिए पनि पञ्जावले १ विकेटको क्षतिमा ११ रन मात्र जोड्न सक्यो। अन्तिम ओभरको पाँचौ बलमा पञ्जावका मन्दिप सिंह शून्यमा आउट भएका थिए। जसका कारण अन्तिम बलमा छक्का प्रहार गरे मात्र खेल सुपर ओभरमा पुग्ने स्थिति थियो। तर ग्लेन म्याक्सवेलले चौका मात्र हान्न सके। त्यसअघि पञ्जावका मंयक अग्रवाल र केएल राहुलले पहिलो विकेटका ११५ रनको साझेदारी गरेका थिए। अग्रवाल १५ ‍ओभरमा ५६ रनमा बनाएर आउट भएका थिए। १८ ओभरमा निकोलास पूरान १६ रनमा आउट भए।बलिङमा कोलकताका प्रसिद कृष्णले ३ विकेट लिए भने सुनील नारिनले २ विकेट हात पारे। त्यसअघि कोलकताले २० ओभरमा ६ विकेटको क्षतिमा १६४ रन जोड्यो। उसका लागि दिनेश कप्तान कार्तिकले ५८ रन जोडे। यस्तै शुभमान गिलले ५७ रनको योगदान दिए। जितसँगै तेस्रो स्थानमा उक्लिएको कोलकताले ६ खेलबाट ८ अंक जोडेको छ। पुछारका रहेको पञ्जावले ७ खेलमा एक जित मात्र हात पारेको छ।फिफा विश्वकप २०२२ अन्तर्गत दक्षिण अमेरिकी छनोटमा ब्राजिलले सानदार सुरूवात गरेको छ। शनिबार विहान सकिएको खेलमा ब्राजिलले बोलिभियालाई ५-० गोलले पराजित गरेको हो। घरेलु मैदानमा भएको खेलमा ब्राजिलले पहिलो हाफमा दुई गोल गर्दा दोस्रो हाफमा थप तीन गोल गर्न सफल भयो। ब्राजिलका लागि मार्किन्होसले १६ मिनेटमा पहिलो गोल गरे। उनले सिक्स यार्डमा प्राप्त अवसरलाई हेडमार्फत गोल गरे। मार्किन्होसलाई डानिलोले पास उपलब्ध गराएका थिए। ३० मिनेटमा रोबर्टो फिर्मिनोले ब्राजिलको अग्रता दोब्बर पारे। डिफेन्डर रेनाल लोडीको पासमा उनले सिक्स यार्डबाट सहज गोल गरे। दोस्रो हाफ सुरु भएको चौथौ मिनेटमा फिर्मिनोले व्यक्तिगत दोस्रो गोल गर्दा ब्राजिलले अग्रता ३-० मा पुर्‍यो। यसपटक फिर्मिनोलाई गोल गर्न नेइमारले पास उपलब्ध गराए। ६८ मिनेटमा बोलिभियाका कारास्कोले आफ्नै पोस्टमा गोल गर्दा ब्राजिलको अग्रता ४-० मा पुग्यो। ब्राजिल यतिमै रोकिएन। ७३ मिनेटमा फिलिप काउटिन्होले टिमका लागि पाँचौ गोल गर्न सफल भए। उनले पनि नेइमारको पासमा गोल गरे। यता छनोटको अर्को खेलमा कोलम्बियाले भेनेजुएलालाई ३-० गोलले पराजित गरेको छ।छनोटमा १३ अक्टोबरमा अर्जेन्टिना र बोलिभिया, पेरु र ब्राजिल, चिली र कोलम्बिया, इक्वेइडर र उरुग्वे तथा भेनेजुएला र पाराग्वेबीच खेल हुनेछ।यसअघि शुक्रबार भएको खेलमा अर्जेन्टिनाले विजयी सुरुवात गर्ने क्रममा इक्वेइडरलाई १-० गोलले पराजित गरेको थियो।फ्रेञ्च ओपन टेनिस प्रतियोगिताको पुरुष एकलको उपाधिका लागि विश्व नम्बर एक नोभाक जोकोविच र विश्व नम्बर दुई राफायल नाडालबीच प्रतिस्पर्धा हुने भएको छ।सर्वियन टेनिस स्टार जोकोविचले ग्रिसका पाँचौ वरीयताका स्टेफानोस सितसिपासलाई पराजित गर्दै फाइनलमा स्थान पक्का गरेका हुन्। पाँच सेट चलेको खेलमा जोकोविचले पहिलो दुई सेट जितेका थिए। तर त्यसपछिका दुई सेटमा भने स्टेफानोस लयम देखिए। जोकोविचले पहिलो दुई सेट ६-३ र ६-२ ले आफ्नो पक्षमा परे। त्यसपछि स्टेफानोसले ७-५ र ६-५ ले लगातार दुई सेट जितेर खेललाई २-२ को बराबरीमा ल्याए। निर्णायक पाँचौ सेटमा जोकोविचले ६-१ को जित निकालेर फाइनलमा स्थान बनाए। यता स्पेनका नाडालले अर्जेन्टिनाका डिएगो स्वाट्र्जम्यानलाई ६-३, ६-३ र ७-६ (७-०) ले हराएर उपाधि नजिक पुगे।उपाधि भिडन्त आइतबार हुनेछ।यता महिला एकलको उपाधिका लागि पोल्यान्डकी इगा स्विटेक र रसियाकी सोफिया केनिनबीच प्रतिस्पर्धा हुँदैछ।आइपिएलमा दिल्ली क्यापिटल्स शीर्ष स्थानमा फर्किएको छ। दिल्लीले शुक्रबार भएको खेलमा राजस्थान रोयल्समाथि ४६ रनको सहज जित निकाल्दै फेरि शीर्ष स्थानमा फर्किएको हो।शीर्ष स्थानको दिल्लीले ६ खेलबाट १० अंक जोडेको छ। समान खेलबाट ८ अंक जोडेको मुम्बई इन्डियन्स दोस्रो स्थानमा झरेको छ। राजस्थान भने ४ अंक जोडेर पुछारबाट दोस्रो स्थानमा छ।शुक्रबार शारजाहमा टस हारेर पहिले ब्याटिङ गरेको दिल्लीले २० ओभरमा ८ विकेटको क्षतिमा १८४ रन जोड्यो।उसका लागि शिमरन हेटमेयरले ४५ रन  जोडे। उनले २४ बलमा १ चौका र ५ छक्का प्रहार गरे।  मार्कोस स्टोइनिसले ३९ रन जोडे भने कप्तान श्रेयस इयरले रनआउट हुनुअघि २२ रनको योगदान दिए। ओपनर पृथ्वी शाले १९ रन बटुल्दा हर्षल पटेलले १६ रन र अक्षर पटेलले १७ रन जोडे। १८५ रनको लक्ष्य पछ्याएको राजस्थानले कमजोर ब्याटिङ गर्‍यो। राजस्थान २ बल खेल्न बाँकी छदा १३८ रनमा अलआउट भयो।राजस्थानका लागि राहुल टेवाटियाले ३८ रन जोडे। कप्तान स्टिम स्मिथले २४ रन तथा ‌ओपनर यशस्वी जैशवालले ३४ रनको योगदान दिए। बलिङमा दिल्लीका कागिसो रबाडाले ३ विकेट लिए। रविचन्द्रन आस्विन र मार्कोस स्टोइनिसले २-२ विकेट हात पारे। ४ ओभरमा २२ रन खर्चिएका आस्विन प्लेयर अफ दि म्याच भए। आइपिएलमा शनिबार दुई खेल हुँदैछ। दिउँसो पौने चार बजे सुरु हुने खेलमा किंग्स ११ पञ्जाव र कोलकता नाइटराइडर्स भिड्नेछन्। यस्तै राति पौने आठ बजे चेन्नई सुपरकिंग्स र रोयल च्यालेन्जर्स बेंग्लोरबीच खेल हुनेछ।जमैकन धावक उसेन बोल्टले संन्यास लिएको तीन वर्ष भइसकेको छ। ट्र्याकबाट अलग भए पनि मानिसहरू बोल्टलाई पछ्याइरहेका हुन्छन्। किनभने बोल्टको गतिमा कुद्ने अर्को धावक यो संसारमा अहिलेसम्म छैनन्।बोल्टको नाममा सय र दुई सय मिटरको विश्व कीर्तिमान छ। उनले सन् २००९ को विश्व च्याम्पियनसिपमा सय मिटर दौड ९.५८ सेकेन्ड र दुई सय मिटर १९.१९ सेकेन्डमा पूरा गर्दै विश्व कीर्तिमान बनाएका थिए। एक दशक विश्व 'स्प्रिन्ट'मा राज गरेका बोल्टले 'तीव्र गतिमा दौडन सजिलो हुन्छ' भन्ने सन्देश दिए। त्यो भन्दा बढी उनले दौडलाई रमाइलो बनाए। बोल्ट विश्व एथ्लेटिक्सबाट बिदा भएसँगै अब उनको स्थान अमेरिकाकी धावक नोआ लाइल्सले लिने विश्लेषण गर्न थालिएको छ। कतिपयले उनलाई 'न्यू उसेन बोल्ट' को संज्ञा समेत दिएका छन्।२३ वर्षीय लाइल्सले एक वर्षअघि दोहामा भएको विश्व एथ्लेटिक्स च्याम्पियनसिपमा २ सय मिटर दौडमा स्वर्ण जितेर आफूले विश्व एथ्लेटिक्समा कडा चुनौती पेश गर्ने सन्देश दिइसकेका छन्।बोल्टको उमेरअनुसारको प्रदर्शनसँग तुलना गर्ने हो भने लाइल्सले भविष्यमा सय र दुई सय मिटरमा विश्व कीर्तिमान बनाउन सक्ने तथ्याङकले देखाएको छ। सय मिटरमा ९.८६ सेकेन्ड र दुई सय मिटरमा १९.५० सेकेन्ड लाइल्स व्यक्तिगत उत्कृष्ट टाइमिङ हो।बाल्यकालमा उनी जिम्न्यास्टिक खेलाडी थिए। अमेरिकाको फ्लोरिडामा जन्मिएका लाइल्स १२ वर्षको उमेरदेखि भने उनी दौडमा आर्षकित भएका थिए।सन् २०१४ मा चीनको नान्जिङमा भएको युथ ओलम्पिकदेखि नै लाइल्सले अमेरिकी एथ्लेटिक्स टिममा प्रभाव जमाउन थालेका थिए। त्यति बेला उनले दुई सय मिटरमा स्वर्ण जितेका थिए। दुई वर्षपछि उनले विश्व यु-२० च्याम्पियनसिपमा सय र चार गुणा सय मिटर रिलेमा स्वर्ण जित्न सफल भए। त्यति वर्ष उनी रियो ओलम्पिकमा छनोट हुन भने असफल भएका थिए। छनोटमा ०.०९ सेकेन्डले पर्दै चौथो भएछि उनको ओलम्पिक खेल्ने सपना पूरा हुन सकेन।सन् २०१८ मा लाइल्सले दुई सय मिटर दौड १९.७ सेकेन्ड भन्दा कम समय चार पटक दौडिएका थिए। यस्तै २०१८ मा उनले सय मिटर दौड ९.८८ सेकेन्डमा पूरा गरेका थिए। जुन प्रदर्शन सन् २०१७ को वर्षको रेकर्ड भन्दा राम्रो टाइमिङ हो।उमेर अनुसारको प्रदर्शनको तुलना गर्ने हो भने बोल्टभन्दा लाइल्स अघि देखिएका छन्। लाइल्सले २१ वर्षकै उमेरमा सय मिटरमा आफ्नो उत्कृष्ट टाइमिङ निकालेका थिए। जबकी बोल्टले २२ वर्ष उमेर पूरा गरेपछि राम्रो टाइमिङमा दौडन थालेका थिए। २२ वर्षको उमेरमा उत्कृष्ट टाइमिङ निकाल्ने क्रममा बोल्टले १९.७ सेकेन्डमा सय मिटर दौड पूरा गरेका थिए। लगातार उत्कृष्ट प्रदर्शन गरेका लाइल्सले सन् २०२० को टोकियो ओलम्पिकमा आफ्नो जादू देखाउने आँकलन गरिएको थियो। तर कोरोना भाइरसका कारण ओलम्पिक एक वर्ष धकेलियो। कोरोनाले ओलम्पिक सर्दा लाइल्स निराश बने। तर अहिले फेरि विश्व खेलकुद चलायमान हुँदा लाइल्स उत्साहित बनेका थिए। 'अहिले निकै उत्साहित छु, महामारीपछि रंगशाला भित्रको ट्र्याकमा दौडने अवसर पाएको छु,' २३ वर्षीय धावकले अन्तर्राष्ट्रिय ओलम्पिक कमिटीको अफिसियल च्यानलसँग कुरा गर्दै भनेका छन्,'मलाई कुद्ने आधिकारीक समय चाहिएको थियो। अब साँच्चै नै तीव्र गतिमा दौडने प्रयास गर्नेछु।'गत वर्ष दुई सय मिटरको विश्व विजेता बनेपछि उनी कतारको ट्र्याकमा निकै उत्साहित देखिएका थिए। दर्शकलाई नाच्दै-गाँउदै मनोरञ्जन प्रदान गरेका थिए। जसका कारण उनी चर्चित बन्दै ओलम्पिकका दाबेदार मानिए। तर तोकिएकै ओलम्पिक नहुँदा ड्रिप्रेसन हुने अवस्थामा पुगेको उनले ओलम्पिक च्यानलसँगको कुराकानीमा बताएका छन्। तर अबको एक मात्र लक्ष्य विश्व रेकर्ड बनाउने उनको भनाइ छ। हालै भएको डाइमन्ड लिगमा सय मिटर र दुई सय मिटटरमा सफल भएपछि उनले सन् २०२१ मा टोकिइमा हुने ओलम्पिकमा स्वर्ण जित्ने लक्ष्य मात्र होइन कीर्तिमान बनाउने लक्ष्य राखेका छन्। उनी यसअघि के भइएको थियो भन्ने सम्झानाहरुबाट मुक्त हुन चाहन्छन्। अमेरिका र विश्वलाई कसैको पथमा नभइ आफ्नै पौरखमा अघि बढेको देखाउन चाहन्छन्। 'म धेरै पटक विश्व कीर्तिमान तोड्ने योजनामा छु,' उनले भने, 'सय मिटरमा ९.५० सेकेन्ड हुन सक्छ। दुई सय मिटरका लागि १८ सेकेन्डमा दौडनका लागि प्रयास गर्छु।'उनले अघि भनेका छन्,'मलाई लाग्छ यसपछि मलाई मानिसहरूले बोल्टसँग तुलना गर्न छाड्नेछन्।'फिफा विश्वकप २०२२ अन्तर्गत दक्षिण अमेरिकी छनोटमा अर्जेन्टिनाले विजयी सुरुवात गरेको छ।अर्जेन्टिनाले शुक्रबार विहान भएको खेलमा इक्वेइडरलाई १-० गोलले पराजित गरेको हो। अर्जेन्टिनाको जितमा लिओनल मेसीले गरेको गोल निर्णायक सावित भयो। मेसीले खेलको १३ मिनेटमा पेनाल्टीबाट गोल गरेका थिए। त्यसपछि खेलमा कुनै गोल हुन सकेन। जितसँगै अर्जेन्टिनाले छनोटमा तीन अंक जोड्न सफल भएको छ।अर्को खेलमा उरुग्वेले चिलीलाई २-१ गोलले पराजित गरेको छ। खेलको ३९ मिनेटमा लुइस सुआरेजको पेनाल्टी गोलबाट उरुग्वेले अग्रता लिएको थियो। तर ५४ मिनेटमा चिलीका लागि एलेक्सिस साञ्चेजले बराबरी गोल फर्काउन सफल भए। बराबरीतर्फ अघि बढेको खेलको दोस्रो हाफको इन्जुरी टाइमको तेस्रो मिनेटमा उरुग्वेले गोल गर्‍यो। उसका लागि माक्सी गोमेजले गोल गर्दै आफ्नो टिमलाई रोमाञ्चक जित दिलाए। छनोटअन्तर्गत पाराग्वे र पेरुले भने २-२ गोलको बराबरी खेलेर अंक बाढेका छन्। छनोटमा शनिबार विहान ब्राजिल र बोलिभियाबीच खेल हुनेछ।अन्तर्राष्ट्रिय मैत्रीपूर्ण फुटबल खेलमा वेल्समाथि इंग्ल्यान्डले सहज जित हात पारेको छ। बिहीबार राति भएको खेलमा इंग्ल्यान्ड ३-० गोलले विजयी भएको हो। इंग्ल्यान्डको जितमा कल्भर्ट लेविनले डेब्यू खेलमा गोल गरे। उनले २६ मिनेटमा हेडमार्फत गोल गरेर इंग्ल्यान्डलाई अग्रता दिलाए। इंल्यान्डका लागि कोनोर कोएडीले ५३ मिनेटमा दोस्रो गोल गरे। उनले पनि इंल्यान्डका लागि पहिलो अन्तर्राष्ट्रिय गोल गरेका हुन्।६३ मिनेटमा ड्यनी इङ्ग्सले तेस्रो गोल गरेसँगै इंग्ल्यान्ड जिततर्फ अघि बढेको थियो।यता अर्को मैत्रीपूर्ण खेलमा बेल्जियमलाई आइभरी कोस्टले १-१ गोलको बराबरीमा रोकेको छ। स्विडेनले रसियामाथि २-१ गोलको जित निकालेको छ भने इरानले उज्वेकिस्तानलाई २-१ गोलअन्तरले नै पराजित गरेको छ। दक्षिण अफ्रिका र नामिबियाबीचको खेल १-१ गोलको बराबरीमा सकिएको छ।आइपिएलमा सनराइजर्स हौदरावादले किंग्स-११ पञ्जावलाई सहजरुपमा पराजित गरेको छ। बिहीबार दुबईमा भएको खेलमा हैदरावादले ६९ रनको जित निकालेको हो। टस जितेर पहिले ब्याटिङ गरेको हैदरावादले २० ओभरमा ६ विकेटको क्षतिमा २०१ रन जोड्यो। उसका लागि ओपनिङ ब्याट्सम्यान जोनी वायस्टोले ९७ रन जोडे। शतक बनाउन तीन रनले चुकेका उनले ५५ बलमा ७ चौका र ६ छक्का हिर्काए। ओपनर तथा कप्तान डेभिड वार्नरले ५२ रन जोडे भने केन विलियमसनले नटआउट २० रनको योगदान दिए। वार्नर र वायस्टोबीच पहिलो विकेटका लागि १५.१ ओभरमा १६० रनको विशाल साझेदारी भएको थियो। बलिङमा पञ्जावका रवी बिस्नोइले ३ विकेट लिए भने अर्शदीप सिंहले २ विकेट हात पारे। २०२ रनको विशाल लक्ष्य पछ्याएको पञ्जाव १६.५ ‌ओभरमा १३२ रनमै अलआउट भयो।पञ्जावका लागि निकोशाल पूरानले ७७ रन जोडे। उनले ३७ बलमा ५ चौका र ७ छक्का हिर्काए। पञ्जावका अन्य ब्याट्सम्यान भने सस्तैमा आउट भए। पञ्जावको इनिङ ध्वस्त पार्ने क्रममा हैदरावादका रासिद खानले घातक बलिङ गरे। उनले ३ विकेट हात पार्दा केवल १२ रन खर्चिए। ४ ओभरमा एक मेडन फ्याँकेका खानले चौका र छक्का दिएनन्।खलिल अहमेद र टी नटराजनले पनि २-२ विकेट लिन सफल भए। जितसँगै हैदरावाद ६ खेलबाट ६ अंक जोड्दै तेस्रो स्थानमा उक्लिएको छ। अंक तालिकाको पुछारमा रहेको पञ्जावले अहिलेसम्म ५ खेलमा हार बोहोर्दा एक खेलमा मात्र जित निकालेको छ।आइपिएलमा शुक्रबार राजस्थान रोयल्स र दिल्ली क्यापिटल्सबीच खेल हुनेछ।भारतको आइ-लिग दोस्रो डिभिजनको फाइनल चरणमा नेपाली राष्ट्रिय टिमका फरवार्ड अभिषेक रिजाल आबद्ध मोहमेडन एससीले विजयी सुरुवात गरेको छ। मोहमेडनले बिहीबारदेखि सुरु भएको प्रतियोगितामा गढवाल एफसीलाई १-० गोलले पराजित गरेको हो। कल्याणीमा भएको खेलमा मोहमेडनले दोस्रो हाफको इन्जुरी टाइमको अन्तिम समयमा गोल गर्दै रोमाञ्चक जित हात पारेको हो। मोहमेडनका लागि मुनमुन लुगुनले गोल गरे। उनले डिबक्स बाहिरबाट हानेको प्रहारलाई गढवालका गोलकिपरले रोक्ने मौका नै पाएनन्। मोहमेडनमा अन्तिम पाँच मिनेट बाँकी छदा नेपाली फरवार्ड अभिषेकले मैदान छिर्दै प्रतियोगितामा डेब्यू गरे। त्यसअघि मोहमेडनले ६७ मिनेटमा पाएको पेनाल्टी अवसर खेर फालेको थियो। मोहमेडनका प्लाजाको प्रहार पोलमा लागेको थियो। त्यसअघि दिनको पहिलो खेलमा भवानीपुर एफसीले बेंगलुरु युनाइटेडलाई २-० ले हरायो।  कोरोना भाइरसका कारण प्रतियोगिताको अन्तिम चरण हुन सकेको थिएन। बिहीबार प्रतिस्पर्धा सुरु भएसँगै भारतमा पनि कोरोना भाइरसपछि औपचारिक रूपमा फुटबल फर्किएको छ।गत जनावरीमा सुरु भएको प्रतियोगिताको समूह चरणका खेल बाँकी रहदा स्थगित गरिएको थियो।प्रतियोगितामा अरा एफसी, भवानीपुर क्लब, बेंगलुरु युनाइटेड, गढवाल एफसी र मोहमेडन एससीबीच प्रतिस्पर्धा हुनेछ। राउन्ड रोबिनको आधारमा पाँच टिमबीच हुने प्रतिस्पर्धा ११ दिन चल्नेछ। च्याम्पियन बन्ने टिम आइ लिग २०२०-२१ का लागि छनोट हुनेछ। प्रतियोगितामा नेपालका अभिषेकसँगै यु२३ टिमका अर्का फरवार्ड राजेश परियार अरा एफसीमा आबद्ध छन्। अभिषेकको टिम मोहमेडन र राजेशको टिम अराबीच आगामी आइतबार प्रतिस्पर्धा हुनेछ।अखिल नेपाल फुटबल संघ (एन्फा) को सातदोबाटोस्थित कार्यालय तीन दिनका लागि बन्द भएको छ। कार्यालय बिहीबारदेखि बन्द गरिएको एन्फाले जनाएको छ। एक कर्मचारीलाई कोरोना भाइरसको संक्रमण भएपछि कार्यालय बन्द गरिएको एन्फाले जनाएको छ। एन्फाले ७२ घन्टा कार्यालयलाई निर्मलीकरण गरिने पनि जनाएको छ। कोरोना संक्रमण भएका कार्मचारीलाई घरमै आइसोलेसनमा बस्न भनिएको एन्फाले जनाएको छ।साउन लकडाउन खुले लगत्तै कोरोना संक्रमण बढेपछि एन्फाले यसअघि पनि कार्यालय बन्द गरेको थियो। कार्यालय बन्द गर्दै एन्फाले कर्मचारीलाई घरबाटै काम गराएको थियो।गत चैत पनि एन्फाले कोरोनाका कारण कार्यालय बन्द गरेको थियो।
 धुर्मुस-फाउण्डेसनद्वारा चितवनमा निर्माणाधीन क्रिकेट रङ्गशालाको लागि वाग्मती प्रदेश सरकारले रु तीन करोड रकम हस्तान्तरण गरेको छ।मुख्यमन्त्री तथा मन्त्रिपरिषद्को कार्यालय हेटौँडामा बुधबार आयोजित कार्यक्रममा मुख्यमन्त्री डोरमणि पौडेलले फाउन्डेसनका अध्यक्ष सीताराम कट्टेल र उपाध्यक्ष कुन्जना घिमिरेलाई रु तीन करोड रकमको चेक हस्तान्तरण गरे।कार्यक्रममा मुख्यमन्त्री पौडेलले धुर्मुस सुन्तलीले उत्साहका साथ काम गरेकामा प्रशंसा गर्दै रङ्गशाला निर्माणको गति तीब्र भएकामा खुशी व्यक्त गरे। उनले रङ्गशाला निर्माण परियोजना छिटो सक्नका लागि शुभकामना दिए।मुख्यमन्त्री पौडेलले रङ्गशाला निर्माणमा धेरै चुनौतीहरु रहेकाले सबै क्षेत्र मिलेर यसलाई सफल बनाउनुपर्ने उनको भनाइ थियो।सामाजिक विकासमन्त्री युवराज दुलालले सरकारका तर्फबाट रङ्गशालालाई आगामी दिनमा पनि सहयोग गर्ने प्रतिवद्धता व्यक्त गरे।फाउन्डेसनका अध्यक्ष कट्टेलले रङ्गशाला निर्माणमा सरकारले सहयोग गरेकामा आभार व्यक्त गर्दै रङ्गशाला निर्माणमा हाल २३३ जनशक्तिले नियमित काम गरिरहेकाले छिटै सम्पन्न गरिने जानकारी दिए। अन्तर्राष्ट्रिय मैत्रीपूर्ण खेलमा नेदरल्यान्ड्स पराजित भएको छ। बुधबार राति भएको खेलमा मेक्सिकोले नेदरल्यान्ड्सलाई १-० गोलले पराजित गरेको हो।पहिलो हाफ गोलरहित बराबरीमा सकिएको खेलको दोस्रो हाफमा मेक्सिकोले पेनाल्टी गोलबाट अग्रता लिएको थियो। ६० मिनेटमा राउल जिमेनेजले पेनाल्टीबाट गोल गरेका हुन्। नेदरल्यान्ड्सका नाथन एकेले जिमेनेजलाई पछाडिबाट तानेपछि पाएको पेनाल्टीमा जिमेनेजले गोल गरेका थिए। त्यसअघि जिमेनेजले पाएका अवसर खेल फालेका थिए। नेदरल्यान्ड्सका लागि मेम्फिस डिपेको प्रहार बारमा लाग्दा बराबरी गर्ने अवसर खेर गएको थियो। नेदरल्यान्ड्सले आगामी आइतबार नेसन्स लिगमा बेस्नियासँग खेल्नेछ। यता अर्को मैत्रीपूर्ण खेलमा फ्रान्सले युक्रेनलाई ७-१ गोलले पराजित गरेको छ। फ्रान्सका लागि कामाभिग्नाले नवौं मिनेटमा पहिलो गोल गरे। यस्तै ओलिभर जिरुडले २४ र ३३ मिनेटमा गरी दुई गोल गरे। ३९ मिनेटमा युक्रेनका माइकोनेल्कोले आफ्नै पोस्टमा गोल गर्दा फ्रान्सलाई फाइदा पुगेको थियो। फ्रान्सका लागि तोलिसोले ६५ मिनेट, केलियन एमबाप्पेले ८२ मिनेट र एन्टोनी ग्रिजम्यानले ८९ मिनेटमा थप गोल गरेका थिए।अन्तर्राष्ट्रिय मैत्रीपूर्ण खेलमा पोर्चुगल र स्पेनले बराबरी खेलेका छन्। पोर्चुगलको लिस्बनमा भएको खेल गोलरहित बराबरीमा सकिएको हो। नेसन्स लिगको वार्म अपको रुपमा लिइएको खेलमा पहिलो हाफ स्पेनले नियन्त्रणमा लिए पनि गोल गर्न सकेन। दोस्रो हाफमा पोर्चुगलका लागि क्रिस्टियानो रोनाल्डोले हानेको प्रहार क्रसबारमा लाग्यो। यता अर्को मैत्रीपूर्ण खेलमा इटालीले घरेलु मैदानमा माल्डोभालाई ६-० गोलले पराजित गरेको छ। जितसँगै इटालीले अपराजित यात्रालाई १७ खेलसम्म लम्बाएको छ। इटालीका लागि शारवीले २ गोल गरे। उनले खेलेको २३ मिनेट र पहिलो हाफको इन्जुरी टाइममा गोल गरेका थिए।यस्तै क्रिस्टान्टेले १८ मिनेटमा पहिलो गोल गरिदा कापुटोले २३ मिनेटमा अग्रता दोब्बर पारे। माल्डोभाका पोस्काकले ३७ मिनेटमा आत्मघाती गोल गरेका थिए।इटालीका लागि खेलेको ७२ मिनेटमा बेरानडीले छैटौं गोल गर्न सफल भएका थिए।आइपिएलमा चेन्नई सुपरकिंग्सले चौथो हार बेहोरेको छ। बुधबार अबुधाबीमा भएको खेलमा चेन्नईलाई कोलकता नाइटराइडर्सले १० रनले पराजित गरेको हो।कोलकताको भने यो तेस्रो जित हो। कोलकता तेस्रो जितसहित अंक तालिकाको तेस्रो स्थानमा उक्लिएको छ। टस जितेर पहिले ब्याटिङ गरेको कोलकता २० ओभरमा १६७ रनमा अलआउट भयो।कोलकताका लागि ओपनर राहुल त्रिपाठीले ८१ रनको योगदान दिए। उनले ५१ बलमा ८ चौका र ३ छक्का हिर्काए। शुभमान गिल ११ रनमा आउट भए भने सुनील नारिनले १७ रन भन्दा बढी जोड्न सकेनन्। कोलकताविरुद्ध चेन्नईका डिजे ब्राभोले ३ विकेट लिए। यस्तै कर्ण शर्मा, शार्दुल ठाकुर र साम कुरानले २-२ विकेट लिन सफल भए। १६८ रनको लक्ष्य पछ्याएको चेन्नईले ५ विकेटको क्षतिमा १५७ रन मात्र जोड्न सक्यो।ओपनर सेन वाट्सनले ५० रन जोडे भने अम्बाती रायदुले ३० रन बटुले। कप्तान महेन्द्रसिंह धोनीले ११ रन भन्दा बढी जोड्न सकेनन्। अन्य ब्याट्सम्यानले उल्लेख्य रन बटुल्न सकेनन्।बलिङमा कोलकताका पाँच बलरले १-१ विकेट लिए। शिभम् मावी, वरुण चक्रवर्ती, कमलेश नगरकोटी, सुनील नारिन र आन्द्रे रसेलले १-१ विकेट लिएका हुन्। आइपिएलमा बिहीबार सनराइजर्स हैदरावाद र किंग्स ११ पञ्जावबीच खेल हुनेछ।पूर्व बक्सर ओमप्रकाश शर्मा विगत एक महिनादेखि प्यारालाइसिसबाट थलिएका छन्। लामो समयदेखि उच्च रक्तचापबाट पीडित शर्मा एक महिनादेखि प्यारालाइसिसबाट थलिएका हुन्। प्यारालाइसिसबाट थलिएपछि उपचारका लागि नेपाल बक्सिङ संघका केन्द्रीय सदस्य ओमनारायण श्रेष्ठले आर्थिक सहयोग गरेका छन्। शर्माको उपचारका लागि श्रेष्ठले ५० हजार रुपैयाँ सहयोग गरेका हुन्।बुधबार मरु गणेशस्थित शर्मा निवासमै पुगेर ओमनारायण श्रेष्ठले आर्थिक सहयोग हस्तान्तरण गरे। वि.सं. २०३३ सालबाट बक्सिङ खेल्न थालेका शर्मा पाँच पटकका राष्ट्रिय च्याम्पियन हुन्।उनले भारतको मुम्बईमा भएको एसियन च्याम्पियनसिप लगायत विभिन्न अन्तर्राष्ट्रिय प्रतियोगितामा पनि सहभागिता जनाएका थिए। नेपाल बक्सिङ संघका सदस्य श्रेष्ठले पूर्वबक्सर शर्माको उपचारका लागि थप सहयोग जुटाउन अभियान सुरु गरिएको बताए।‘उहाँको उपचारका लागि हामीले साथीभाइसँग समन्वय गरिरहेका छौं’, उनले भने, ‘देश तथा विदेशबाट सहयोग संकलन भएपछि फेरि उहाँलाई हस्तान्तरण गर्नेछौं।’नेपाली बक्सिङको विकास र विस्तारमा लामो समयदेखि क्रियाशील श्रेष्ठले यसअघि पनि आपतविपद्‌मा परेका खेलाडी, प्रशिक्षक लगायतलाई सहयोग गर्दै आएका छन्।उनले केही महिना अघि आफ्नै निजी खर्चमा १३औं दक्षिण एसियाली खेलकुदमा सहभागी १६ खेलाडीसँगै प्रशिक्षक र रेफ्रीजर्जको कोरोना बीमा गरिदिएका थिए।भारतको आइ-लिग दोस्रो डिभिजनको फाइनल चरणको खेल बिहीबारबाट सुरु हुँदैछ। आइ-लिग छनोटको रूपमा रहेको प्रतियोगितामा पाँच टिमबीच प्रतिस्पर्धा हुँदैछ। कोरोना भाइरसका कारण प्रतियोगिताको अन्तिम चरण हुन सकेको थिएन। बिहीबार प्रतिस्पर्धा सुरु भएसँगै भारतमा पनि कोरोना भाइरसपछि औपचारिक रूपमा फुटबल फर्कनेछ। गत जनावरीमा सुरु भएको प्रतियोगिताको समूह चरणका खेल बाँकी रहदा स्थगित गरिएको थियो। कोरोना कारण स्थगित प्रतियोगिताको स्वरुप परिवर्तन गर्दै समूह चरणमा उत्कृष्ट प्रदर्शन गर्ने ६ टिमलाई अन्तिम चरणमा स्थान दिइएको थियो।तर केरलाले प्रतियोगितामा भाग नलिने बताएपछि अन्तिम चरणमा पाँच टिमबीच प्रतिस्पर्धा हुन लागेको हो। प्रतियोगितामा अरा एफसी, भवानीपुर क्लब, बेंगलुरु युनाइटेड, गढवाल एफसी र मोहमेडन एससीबीच प्रतिस्पर्धा हुनेछ। खेलहरू कडा स्वास्थ्य प्रोटोकल नियमका साथ दुई वटा रंगशालामा हुनेछन्। जसमा कोलकताको साल्ट लेक रंगशाला र कल्याणीको कल्याणी रंगशालामा खेल हुनेछन्। राउन्ड रोबिनको आधारमा पाँच टिमबीच हुने प्रतिस्पर्धा ११ दिन चल्नेछ। च्याम्पियन बन्ने टिम आइ लिग २०२०-२१ का लागि छनोट हुनेछ। आइ-लिगको छनोटको रुपमा रहेको अन्तिम चरणमा नेपालका दुई खेलाडीले खेल्नेछन्। जसमा राष्ट्रिय टिमका फरवार्ड अभिषेक रिजालले मोहमेडन एससीबाट खेल्नेछन्। यु२३ टिमका अर्का फरवार्ड राजेश परियार अरा एफसीमा आबद्ध छन्। प्रतियोगिताको पहिलो दिन बिहीबार भवानीपुर र बेंगलुरुबीच पहिलो खेल हुनेछ। बिहीबार नै मोहमेडन र गढवालबीच प्रतिस्पर्धा हुनेछ। अभिषेकको टिम मोहमेडन र राजेशको टिम अराबीच आगामी आइतबार प्रतिस्पर्धा हुनेछ।आइपिएलमा मुम्बई इन्डियन्स फेरि शीर्ष स्थानमा उक्लिएको छ। मंगलबार राति भएको खेलमा राजस्थान रोयल्सलाई ५७ रनले पराजित गरेपछि मुम्बईले फेरि शीर्ष स्थानमा कब्जा जमाएको हो।मुम्बईले ६ खेलबाट ८ अंक जोड्दा रनरेटमा पछि पर्दै दोस्रो स्थानमा झरेको दिल्ली क्यापिटल्सले ५ खेलबाट ८ अंक नै जोडेको छ। मंगलबार अबुधावीमा भएको खेलमा पहिले ब्याटिङ गरेको मुम्बईले ४ विकेटको क्षतिमा १९३ रन जोड्यो। उसका लागि सूर्यकुमार यादवले ७९ रनको योगदान दिए। उनले ४७ बलमा ११ चौका र २ छक्का हिर्काए।हार्दिक पाण्ड्याले १९ बलमा नटआउट ३० रन जोडे। त्यसअघि ओपनर क्वान्टन डि ककले २३ रन र कप्तान रोहित शर्माले ३५ रन जोडेका थिए। बलिङमा राजस्थानका श्रेयस गोपालले २ विकेट लिए भने जोफ्रा आर्चर र कार्तिक त्यागीले १-१ विकेट हात पारे। १९४ रनको लक्ष्य पछ्याएको राजस्थान १८.१ ओभरमा १३६ रनमै अलआउट भयो।राजस्थानका लागि जोस बटलरले ७० रन जोडे पनि जित निकाल्न पर्याप्त हुन सकेन। किनभने राजस्थानले तेस्रो ‌ओभर चल्दा महत्वपूर्ण ३ विकेट गुमाउदा १२ रन मात्र जोडेको थियो।ओपनिङमा आएका यशस्वी जसैवाल शून्यमा आउट भए भने कप्तान स्टिभ स्मिथले ६ रन भन्दा जोड्न सकेनन्।लगत्तै सञ्जु सामसन पनि शून्यमै पेभिलियन फर्के। बटलरबाहेक जोफ्रा आर्चरले ११ बलमा २४ रन जोडे पनि अन्य ब्याट्सम्यान सस्तैमा आउट भए। राजस्थानको इनिङ ध्वस्त पार्न मुम्बईका जसप्रित बुमराहले ४ विकेट लिए। उनले ४ ओभरमा २० रन खर्चिए। ट्रेन्ट बोल्ट र जेम्स प्याटिनसले २-२ विकेट हात पारे।सडक दुर्घटनामा परी घाइते भएका राष्ट्रिय क्रिकेटर ललित भण्डारी अस्पतालबाट डिस्चार्ज भएका छन्। भण्डारी मंगलबार ग्राण्डी अस्पतालबाट डिस्चार्ज भएका हुन्।भदौ अन्तिम साता गृहजिल्ला कञ्चनपुरमा मोटरसाइकल दुर्घटनामा घाइते भएका क्रिकेटर भण्डारीको दुवै हात र दुवै खुट्टामा चोट लागेको थियो।सुरुमा धनगढीमा ललितलाई त्यसपछि कोहलपुर मेडिकल पुर्‍याइएको थियो। त्यसपछि थप उपचारका लागि हेलिकोप्टरबाट काठमाडौं ल्याइएको थियो।काठमाडौंमा ल्याएपछि उनको दाँहिने खुट्टा र हातको शल्यक्रिया गरिएको थियो। अब उनले करिब ६ महिना थेरापी गर्नुपर्ने डाक्टरले सल्लाह दिएका छन्। त्यसपछि उनी क्रिकेटमा फर्कने अपेक्षा गरिएको छ। घाइते भए लगत्तै क्रिकेट खेलाडी संघ नेपाल (सिप्यान) ले भण्डारीलाई सहयोग गर्न अपिल गर्दै आर्थिक संकलन गरेको थियो।संकलिन रकममध्ये मंगलबार ६ लाख २८ हजार रुपैयाँ सिप्यानले परिवारलाई हस्तान्तरण गरेको छ। यस्तै सिप्यानले कोहलपुरबाट काठमाडौं ल्याएको सिमरिक एयरलाई संकलित रकमबाट ३ लाख ८० हजार रुपैयाँ पनि तिरेको छ।
 इन्डियन प्रिमियर लिग (आइपिएल) ले यतिबेला विश्वभर क्रिकेटको माहोल  बनाएको छ।कोरोना भाइरसको महामारीबीच उच्च सतर्कता अपनाउँदै क्रिकेट सञ्चालन सम्भव छ भन्ने सन्देश पनि आइपिएलले दिएको छ।तर कोरोनाका कारण नेपालमा हुने गरेकामुख्य तीन चर्चित क्रिकेट लिगहरू धनगढी प्रिमियर लिग, एभरेष्ट प्रिमियर लिग र पोखरा प्रिमियर लिगको मिति अनिश्चित छ।कोरोनाको चपेटामा परेका आयोजकले सरकारबाट अनुमति पाए विकल्पको बाटो खोजेर प्रतियोगिता सञ्चालन गर्न सक्ने दाबी गरेका छन्। मुखैमा आएको एभरेष्ट प्रिमियर लिग विश्वभर फैलिएको कोरोना भाइरसका कारण अनिश्चितकालका लागि स्थगित भयो।वेस्ट इन्डिजका चर्चित ब्याट्सम्यान क्रिस गेल नेपालमा आउने चर्चा निकै थियो। तर कोरोना महामारीले प्रतियोगिता हुन नपाउँदा आयोजकको तयारी प्रचारमै सीमित भयो।नेपालमा फ्रेन्चाइज लिगको अवधारणा सहित स्थापित भएको धनगढी प्रिमियर लिग पनि आइतबार विज्ञप्ती जारी गरेर अनिश्चितकालका लागि स्थगित भइसकेको छ।प्रतियोगिता अनिश्चतकालका लागि स्थगित गर्नु पर्दा खेलाडीदेखि विज्ञापनदाता, आयोजक  सबै मारमा परेको धनगढी क्रिकेट एकेडेमीका अध्यक्ष सुवास शाहीले बताए।कार्तिक महिनामा खेल तालिका भएको पोखरा प्रिमियर लिग पनि सञ्चालन हुने कुनै सुरसार छैन। आयोजकले अहिलेको अवस्थालाई नियाल्दै आयोजना गर्न नसक्ने बताउँदै आएको छ।यसले नेपालमा सहज तरिकाले क्रिकेट फर्किनेमा आशंका धेरै छ। महामारीकाबीच इन्डियन प्रिमियर लिग नयाँ अवधारणका साथ सञ्चालन हुँदा नेपालमा पनि प्रतियोगिता सञ्चालन गर्न विकल्पको बाटो खोज्नु पर्ने शाहीले बताए।नेपालमा क्रिकेट संघको अस्तित्व नहुँदाको अवस्थामा क्रिकेट चलायमान गराएका यस्ता प्रतियोगिताका लागि नेपाल क्रिकेट संघले क्यालेन्डरमा समावेश गरेर सञ्चालनको वातावरण गराउनु पर्ने कतिपयले सुझाउँदै आएका छन्।११ करोड रुपैयाँ भन्दा बढी खर्च गरेर पुनर्निर्माण गरिएको दशरथ रंगशालाको व्यवस्थापनमा राष्ट्रिय खेलकुद परिषद् उदासिय देखिएको छ।कोरोना भाइरसका कारण विगत सात महिनादेखि कुनै गतिविधि नभएको  रंगशालाको प्यारापिटको अवस्था अहिले दयनीय छ।गत मंसिरमा १३औं दक्षिण एसियाली खेलकुद (साग) को उद्घाटन  र समापन भएको रंगशालाको प्यारापिटमा भाँचिएका कुर्सी अलपत्र अवस्थामा छन्।भिआइपी प्यारापिटको छानोबाट पानी चुहिँदा कतिपय सिट ब्रिगिएका छन्। प्यारापिटबाट चुहिँएको पानीले प्यारापिटको रंगरोगन बिगारेको छ। प्यारापिट मर्मत सम्भार नहुँदा सिट फोहोर भएका छन्। प्यारापिटमै सागका लागि बनाइएका फ्लेक्स बोर्ड अलपत्र अवस्थामा छाडिएका छन्। रंगशालाको मुख्य गेट नजिक फोहोरको थ्रुपो छ। फोहोर र माटोको उचित व्यवस्था नहुँदा झाडी बनेको छ।यस्तै सागमा ल्याइएको सब्स्टिच्युट बेन्चका चियर पनि अलपत्र अवस्थामा रहेका छन्। बेन्चलाई सुटिङका लागि आउनेले प्रयोग गर्ने गरेका छन्। यसअघि रंगशालाको भिआइपी प्यारापिटको छानोबाट जडान गरिएको एक महिना पूरा नहुँदै पानी चुहिएको थियो। पाँच करोड खर्च भएको प्यारापिट चुहिन थालेपछि राष्ट्रिय खेलकुद परिषदले प्यारापिटको डिजाइन परिवर्तन गरेको थियो। अखिल नेपाल फुटबल संघ (एन्फा) ले व्यवस्थापन गरिरहेको मैदानको अवस्था ठीक भए छ।एन्फाले विश्वकप छनोट प्रतियोगिताका लागि मैदानम मर्मत गरिरहेको छ। यद्यपी कोरोना भाइरसका कारण यो वर्ष विश्वकप छनोटका खेल हुने सम्भावना छैन।तस्बिरहरू :-